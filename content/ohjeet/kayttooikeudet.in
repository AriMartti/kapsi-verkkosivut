<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<div>
<p>
Unix-järjestelmissä tiedostojen käyttöoikeuksia kuvataan usein numerosarjalla, esimerkiksi 0755.
Kolme viimeistä numeroa kertovat järjestyksessä tiedoston omistajan, samaan ryhmään kuuluvien ja
muiden käyttäjien oikeudet. Ensimmäinen numero liittyy erilaisiin lisäominaisuuksiin, eikä sitä
yleensä tarvita.
</p>

<p>
Kukin numero muodostuu suoritusoikeudesta (arvo 1), kirjoitusoikeudesta (arvo 2) ja
lukuoikeudesta (arvo 4). Oikeuksien painotusarvot lasketaan yhteen, esimerkiksi
luku- ja suoritusoikeus on numero 5.
</p>

<h2>Käyttöoikeuksien hallinta</h2>
<p>
Tiedoston käyttöoikeudet voi tarkistaa <a href="ssh.html">ssh-yhteyden</a> kautta:
</p>
<pre>
kayttaja@lakka:~$ ls -l
-rwxr-xr-x 1 kayttaja users 3572 2006-12-09 16:10 index.cgi
</pre>
<p>
Listauksessa käyttöoikeudet näkyvät hieman selkeämmin kirjainsarjana, tässä jälleen
käyttöoikeus 755, eli omistajalla kaikki oikeudet ja muille luku- ja suoritusoikeus.
</p>

<p>
Käyttöoikeudet voi asettaa joko <a href="filezilla.html">sftp-ohjelmalla</a> tai chmod-komennolla:
</p>
<pre>
kayttaja@lakka:~$ chmod 700 index.cgi
kayttaja@lakka:~$ ls -l
-rwx------ 1 kayttaja users 3572 2006-12-09 16:10 index.cgi
</pre>

<h2>Käyttöoikeuksien merkitys</h2>
<p>
Tiedostojen luku- ja kirjoitusoikeudet on helppo ymmärtää. Suoritusoikeus tarkoittaa tiedoston olevan
ajettava ohjelma tai skripti. Hakemistoilla suoritusoikeus mahdollistaa tiedostojen lukemisen kansiosta
niiden nimellä ja lukuoikeus kansion sisällön listaamisen. Kirjoitusoikeus mahdollistaa uusien tiedostojen
luomisen hakemistoon.
</p>

<p>
Kapsilla on käytössä palvelimen asetus, joka estää käyttäjiä lukemasta toistensa tiedostoja käyttöoikeuksista
rippumatta. Sen sijaan www-palvelimeen vaikuttaa käyttöoikeuksien viimeinen ryhmä, muut käyttäjät.
</p>

<p>
PHP-ohjelmat ajetaan oletuksena CGI-ohjelman tapaan, joten niille täytyy asettaa suoritusoikeus. Käyttöoikeuden
muuttaminen on kuitenkin tarpeen vain tiedostoille, jotka haetaan suoraan www-selaimen kautta. Monissa ohjelmissa
on yksittäinen index.php, jonka kautta muut tiedostot ladataan.
</p>

<p>Sopivia oikeuksia www-sivuja varten:</p>
<ul>
<li>700 - CGI-skripti tai selaimesta avattava PHP-skripti</li>
<li>644 - Tavallinen tiedosto</li>
<li>755 - Hakemisto, jonka sisällön www-palvelin näyttää tiedostolistauksena</li>
<li>711 - Hakemisto, jonka sisältöä www-palvelin ei listaa, mutta josta tiedostot voi avata jos niiden nimen tietää</li>
<li>700 - Hakemisto, jonka sisältämät tiedostot eivätkä alihakemistot näy www-selaimen kautta</li>
</ul>

<p>Käyttöoikeutta 777 ei yleensä ole syytä käyttää. Sitä ehdotetaan usein safemoden vuoksi ohjelmien ohjeissa,
mutta Kapsilla safemode ei ole käytössä. Lisäksi php ei toimi, mikäli skriptillä tai hakemistolla on oikeudet 777,
sillä suexec ei tietoturvasyistä suorita tällaisia ohjelmia.</p>

</div>
