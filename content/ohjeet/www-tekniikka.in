<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<div>
<p>Tässä ohjeessa on kuvattu Kapsin www-palveluiden tekninen toteutus. Ohjeesta
voi olla hyötyä asetusten teossa, tai mikäli haluaa toteuttaa samankaltaisia asioita
omalla palvelimella.</p>

<!-- Check-by: 2011-01-01 -->
<h2 id="palvelimet">Kuormantasaus</h2>
<p>Yhdistyksellä on tällä hetkellä kaksi <a href="../palvelut/palvelimet.html">www-palvelinta</a>: Karviainen ja Kirsikka.
Verkkosivustot on jaettu näiden kesken siten, että <em>kapsi.fi</em>-osoitteen
alaiset sivut palvellaan Karviaiselta ja muut sivustot pääsääntöisesti Kirsikalta.
Jako on toteutettu määrittämällä eri sivustoille nimipalveluihin eri ip-osoitteet.
Sivustojen jakoa voidaan muuttaa mm. huoltokatkojen vuoksi.</p>

<p>Kummallakin www-palvelimella näkyvät verkon yli NFS:llä samat kotihakemistot
kuin Lakalla. Palvelimille pääsee myös kirjautumaan ssh:lla. Se voi olla tarpeen
fcgi-ohjelmien sammuttamiseksi <em>kill</em>-komennolla, sekä koska www-palvelinten
ohjelmavalikoima on erilainen kuin Lakalla.</p>

<h2 id="fcgi">FCGI-ohjelmat</h2>
<p>FCGI on www-palvelimen rajapinta, jonka kautta se ajaa käyttäjän tekemiä ohjelmia.
Se muistuttaa perinteistä <a href="cgi.html">CGI-ohjelmaa</a>, mutta toiminnan
nopeuttamiseksi FCGI pitää ohjelmat käynnissä jonkin aikaa edellisen sivunlatauksen
jälkeen. Näin ohjelman käynnistymiseen kuluva aika ei hidasta verkkosivujen toimintaa.</p>

<p>Tämä voi kuitenkin aiheuttaa päivitysviivettä asetuksia tehtäessä, koska FCGI ei lataa
kaikkia tiedostoja uudelleen ennen kuin ohjelma sammuu. Päivitysviiveen voi välttää
sulkemalla fcgi-prosessin muutosten jälkeen. Käynnissä olevat ohjelmat näkee www-palvelimilla
<em>top</em>-komennolla, jossa sulkeminen tapahtuu <em>k</em>-näppäimellä.</p>

<h2 id="log">Verkkosivujen lokitiedostot</h2>
<p>Kunkin palvelimen Apache kirjoittaa lokitiedostot hakemiston <em>/var/log/apache2</em> alle.
Käyttäjille on <a href="http://acl.bestbits.at/about.html">ACL</a>:llä annettu lukuoikeus
<em>error.log</em>-virhelokeihin, sekä <a href="www-logit.html">erillisestä pyynnöstä</a> myös
<em>access.log</em>:iin.</p>

<p>Lokien luku on helpointa Lakalta <em>~/sites/domain.com/log</em>-hakemiston kautta.
Siellä on linkit polkuun, johon www-palvelinten lokihakemistot on liitetty Lakalla.</p>

<p>Public_html-hakemistosta virhelogeja ei ole saatavilla, koska kaikkien käyttäjien public_html-logit menevät samaan tiedostoon. Logiotteita voi kuitenkin pyytää helpdeskin kautta.</p>

<h2 id="php">PHP-toteutus</h2>
<p>Kapsilla PHP-ohjelmat ajetaan aina käyttäjän omalla tunnuksella. Sen vuoksi
www-ohjelmille ei tarvitse erikseen antaa oikeuksia tiedostoonkirjoitukseen.
Muilla sivustoilla olevat ohjeet 777-käyttöoikeuksista pitää siis jättää huomiotta.
</p>

<p>Apachen <a href="http://httpd.apache.org/docs/2.2/suexec.html">SuEXEC</a> on tekniikka,
jossa www-palvelin voi tiettyjen ehtojen täyttyessä käynnistää ohjelmia käyttäjän
tunnuksella. Tietoturva on tässä erityisen olennaista, jotta tunnuksella ei ajeta
muita kuin käyttäjän itse luomia ohjelmia. Sen vuoksi SuEXEC mm. estää ohjelman suorituksen,
jos tiedostolle tai hakemistolle on annettu edellämainitut 777-käyttöoikeudet (eli kirjoitusoikeus kaikille).</p>

<p>SuEXEC ei kuitenkaan toimi suoraan Apachen perinteisen <em>mod_php</em>-laajennoksen kanssa,
joten PHP-toteutus on tehty FCGI:n kautta.</p>

<h3>PHP sites-hakemistossa</h3>
<p>Sites-hakemistossa on käytössä <a href="php-fcgi-palautus.html">php5.fcgi-wrapperi</a>, joka ajaa tiedostot <em>/usr/bin/php5-cgi</em>-tulkilla. Wrapperi luodaan www-hakemiston juureen automaattisesti, ellei samannimistä tiedostoa ole valmiiksi olemassa.</p>
<p>PHP-tiedostojen pyynnöt on ohjattu tälle wrapperille Apachen palvelimenlaajuiseen
asetustiedostoon tehdyn <a href="cgi-php.html">Action</a>-asetuksen avulla.</p>

<p>Wrapperilla saavutetaan pieni nopeusetu public_html:n toteutukseen verrattuna, koska fcgi voi käyttää samaa tulkkia eri tiedostoille. Public_html:n kanssa wrapperin asettaminen ylläpidon toimesta ei helposti onnistu Apachen konfiguraation vuoksi.</p>

<p>Wrapperille ohjataan tyypin <code>application/x-httpd-fastphp</code> sivut. Jos php:n haluaa toimimaan jollakin toisella päätteellä sites-hakemistossa, lisätään <em>.htaccess</em>-tiedostoon rivi <code>AddType application/x-httpd-fastphp <em>pääte</em></code>.</p>

<h3>PHP public_html-hakemistossa</h3>
<p>Apachen asetuksissa <em>public_html</em>-hakemiston <em>.php</em>-pääte on kytketty <em>fcgid-script</em>-tyyppiin, jolloin tiedostot ajetaan kuten fcgi-skriptit.</p>

<p>Normaalisti php-tiedoston ensimmäiselle riville tarvittaisiin tällöin käytettävän php-tulkin
polku. Tämä on kuitenkin kierretty asettamalla <a href="http://en.wikipedia.org/wiki/Binfmt_misc">binfmt</a>:llä kaikki <em>.php</em>-päätteiset tiedostot
ajettavaksi <em>/usr/bin/php5-cgi</em>-tulkilla. PHP-tiedostot voi siten www-palvelimilla ajaa suoraan komennolla <em>./index.php</em>.</p>

<p>Koska tiedostot ajetaan fcgi-ohjelmina yksittäin, täytyy niille asettaa suoritusoikeus. Asetus 700 on hyvä valinta, koska se mm. estää php-koodin paljastumisen konfiguraatiovirheiden yhteydessä.</p>

<p>Public_html:ssä PHP:n saa toimimaan eri päätteellä vain erillisen <a href="cgi-php.html">wrapperin</a> kautta, koska binfmt on kytketty käyttöön vain päätteelle <em>.php</em></p>

</div>

