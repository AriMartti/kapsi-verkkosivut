<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<div>

<p>Shell on UNIX-pohjaisen järjestelmän komentorivi. Joistakin yhtäläisyyksistä huolimatta Unixin shell on huomattavasti monelle tuttua DOS-kehotetta kehittyneempi. Erityisen hyödyllinen shell on järjestelmien etäkäytössä <a href="ssh.html">ssh-yhteyden</a> kautta. Tässä ohjeessa perehdytään lyhyesti yleisimmän shellin, eli bash-tulkin tärkeimpiin komentoihin.</p>

<p>Koska shellin kautta voi suorittaa vapaasti komentoja järjestelmässä, on tärkeää huolehtia turvallisuudesta. Yhteyttä ei kannata jättää auki, jos poistut koneelta, ja salasana kannattaa vaihtaa säännöllisesti. Shellin salasanan vaihtaminen neuvotaan <a href="salasanojen_vaihtaminen.html">erillisessä ohjeessa</a>.</p>

<h2 id="filesystem">Liikkuminen tiedostojärjestelmässä</h2>
<p>Hakemistojen vaihtaminen onnistuu <em>cd</em>-komennolla, ja hakemiston sisällön voi tarkistaa käskyllä <em>ls</em>. Erityisen hyödyllinen ominaisuus bash-tulkissa on tiedostonimien täydentäminen sarkainnäppäimellä ("tab"), joka kahdesti painettuna listaa lisäksi mahdolliset vaihtoehdot.</p>

<pre>
# Yksinkertainen tiedostolistaus
user@lakka:~$ ls
Mail  mbox public_html

# ls -a listaa myös piilotiedostot, joiden nimi alkaa pisteellä
# . ja .. viittaavat nykyiseen ja hierarkiassa ylempään hakemistoon
user@lakka:~$ ls -a
.  ..  .bash_profile  .bashrc  Mail  mbox  public_html

# Siirrytään hakemistoon public_html.
# Nykyinen hakemisto näkyy komentokehotteessa, ~ tarkoittaa kotihakemistoa.
user@lakka:~$ cd public_html

# ls -l näyttää tiedoston nimen lisäksi mm. käyttöoikeudet
user@lakka:public_html$ ls -l
total 0
-rwxr-xr-x  2 user users 48 Jan  5 12:16 php.cgi
-rw-r--r--  1 user users  0 Jan  5 12:16 index.php
</pre>

<p><b>Huomioi:</b> Risuaita (#) on shellin kommenttimerkki, jota on tässä ohjeessa käytetty komentojen selostukseen. Kommentteja ei tarvitse kirjoittaa käskyä kokeiltaessa.</p>

<h2 id="nano">Tiedostojen muokkaus</h2>
<p>Shellin kautta voi käyttää monia eri editoreja, mutta <em>nano</em> on luultavasti helpoin oppia.</p>
<pre>
user@lakka:public_html$ nano index.php
</pre>
<p>Nanon muokkausikkunan alalaidassa näkyvät käytössä olevat näppäimet. Merkki <em>^</em> viittaa ctrl-näppäimeen, joten esimerkiksi nanon sulkeminen tapahtuu näppäinyhdistelmällä <kbd>ctrl-x</kbd>. Tiedostossa liikkuminen tapahtuu nuolinäppäimillä, ja tekstiä voi kirjoittaa suoraan kursorin kohdalle.</p>

<h2 id="files">Tiedostojen käsittely</h2>
<ul>
<li><b>Kopiointi:</b> cp <em>lähde</em> <em>kohde</em></li>
<li><b>Siirtäminen:</b> mv <em>lähde</em> <em>kohde</em></li>
<li><b>Poistaminen:</b> rm <em>tiedosto</em></li>
<li><b>Hakemiston luominen:</b> mkdir <em>hakemisto</em></li>
<li><b>Tyhjän hakemiston poistaminen:</b> rmdir <em>hakemisto</em></li>
</ul>

<p>Kopioinnin ja poistamisen voi tehdä myös rekursiivisesti lisäämällä valitsimen <em>-r</em>, jolloin komento koskee myös kaikkia alihakemistoja ja tiedostoja. Siirtäminen vaikuttaa aina koko hakemiston sisältöön.</p>

<h2 id="man">Manuaalisivut</h2>
<p>Kaikista tämän ohjeen ja useimmista muistakin komennoista on olemassa ohjesivu, jossa selostetaan ohjelman valitsimet ja toiminta. Manuaalisivut saa näkyviin komennolla <em>man</em>:</p>
<pre>
user@lakka:~$ man ls
LS(1)                            User Commands                           LS(1)

NAME
       ls - list directory contents

SYNOPSIS
       ls [OPTION]... [FILE]...

DESCRIPTION
       List  information  about  the FILEs (the current directory by default).
       ...
</pre>
<p>
Manuaalisivua voi selata nuolilla, ja ohjelma sulkeutuu kirjaimella 'q' (englanninkielen sanasta quit).
On kuitenkin huomioitava, että manuaalisivut ovat yleensä tarkoitettu lyhyeksi selostukseksi ohjelman
parametreista. Enemmän dokumentaatiota löytyy /usr/share/doc -hakemistosta sekä nykyään helpommin myös
Googlella.
</p>

</div>
