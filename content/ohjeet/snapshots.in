<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<div>

<p>
  Tilannevedokset ovat tekniikka, jonka avulla käyttäjä voi itse palauttaa
  vahingossa poistamansa tai muuttamansa tiedostot. Kapsilla tämä on
  käytettävissä Lakka-palvelimen kotihakemistoissa.
</p>

<p>
  Tiheimmillään vedoksia otetaan kolmen tunnin välein ja säilytetään kaksi
  päivää. Lisäksi säilytetään päivittäisiä vedoksia viikon ajan ja viikottaisia
  vedoksia kuukauden.
</p>

<p>
  Myös varmuuskopioimattomassa siilo-levytilassa on käytössä sama tekniikka,
  mutta tietojen säilytysaika on lyhyempi ja saattaa vaihdella käytettävissä
  olevan levytilan mukaan.
</p>

<h2>Tiedostojen palautus</h2>

<p>
  Aiemmin käytössä olleella levypalvelimella tilannevedokset olivat
  näkymättömässä hakemistossa .snapshot. Uudella levyjärjestelmällä on
  samanlaiset tilannevedokset kuin Siilossa. Kotihakemistojen tilannevedokset
  löytyvät polusta <em>/home/users/.zfs/snapshot</em>.
</p>

<p>
  Siilossa, eli varmuuskopioimattomassa levytilassa on myös käytettävissä
  tilannevedokset. Niihin pääsee käsiksi hakemistosta
  <em>/siilo/.zfs/snapshot</em>.
</p>

<p>
  Hakemistossa on alihakemistoina jokainen tilannevedos päivämäärän ja kellonajan
  mukaan nimettynä. Näistä alihakemistoista löytyy oma kotihakemistosi, ja niissä
  näkyvät kaikki palautettavan hakemiston tiedostot kyseisenä ajanhetkenä. Tietojen
  palautus tapahtuu yksinkertaisesti kopioimalla ne takaisin kotihakemistoon. Polku
  on siis kotihakemistojen kohdalla
  <em>/home/users/.zfs/snapshot/&lt;tilannevedos&gt;/&lt;käyttäjätunnus&gt;/</em>.
</p>

<h2>Tarkemmin tekniikasta</h2>

<p>
  Tilannevedoksia käytettäessä järjestelmä pitää muistissa tiedostojen
  viimeaikaiset muutokset. Näin voidaan palauttaa tiedostoista esimerkiksi kaksi
  päivää vanha versio, vaikka tiedot olisi vahingossa poistettu. Koska vain
  muutokset tallennetaan, tilannevedoksia voidaan ottaa useammin kuin
  varmuuskopioita. Fyysisiltä vaurioilta tilannevedokset eivät suojaa, ja siksi
  tiedostoista otetaan myös varmuuskopiot eri palvelimelle.
</p>

</div>
