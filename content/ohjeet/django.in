<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<div>
<p><a href="http://www.djangoproject.com/">Django</a> on Python-pohjainen www-sovellusten kehitysympäristö. Djangon asennukseen on useita menetelmiä, joista tässä neuvotaan fcgi-pohjainen asennustapa. Ohjeen komennot kannattaa ajaa Lakka-palvelimella, vaikka itse www-sivut palvellaankin Karviaiselta.</p>

<h2>Djangon ajaminen sovelluspalvelimena</h2>
<p>Joustavin tapa ajaa Djangoa on käyttää omaa <a href="mod_rewrite.html#proxy">sovelluspalvelinta</a>,
esimerkiksi <a href="http://gunicorn.org/">gunicorn</a>:ia. Tällöin pystyt itse asentamaan uusimmat versiot
Djangosta ja haluamistasi Python-kirjastoista.</p>

<p>Tämä ohje neuvoo kuitenkin fcgi-pohjaisen lähestymistavan. Tässä on se etu, ettei tarvita erikseen ajettavaa
sovelluspalvelinta. Tämä ei kuitenkaan ole yhtä laajasti käytetty tapa kuin gunicorn, joten ohjeen toiminnassa
on ollut ajoittain ongelmia eri Django-versioita käytettäessä.</p>

<h2>Djangon ajaminen FCGI:nä</h2>

<h3>Asennuspaketin lataaminen ja purkaminen</h3>
<p>Lataa asennuspaketti Djangon sivuilta ja pura se esimerkiksi kotihakemiston alle. Purettavan hakemiston ei tarvitse olla www-juuren alla.</p>

<p>Djangon asennus setup.py:n kautta vaatisi pääkäyttäjän oikeudet. Sen sijaan
luodaan itse asennetuille python-moduuleille oma hakemisto, tässä ohjeessa <em>python-modules</em> kotihakemiston alla.
Kopioidaan paketista <em>Django-x.xx</em>:n alle purkautunut <em>django</em>-niminen hakemisto <em>python-modules</em>:n alle.</p>

<h3>Fcgi-asetukset</h3>
<p>Sivustoa varten luodaan mysite.fcgi, johon pyynnöt ohjataan mod_rewritellä.</p>

<p>Alla esimerkkinä Djangon ohjeiden perusteella tehty mysite.fcgi Djangon omia esimerkkiohjelmia varten. Tiedostossa
on määritetty edellä luodun <em>python-modules</em>-hakemiston polku, ja projektin koodien juurihakemisto.</p>

<pre>
#!/usr/bin/python
import sys, os

# Add a custom Python path.
sys.path.insert(0, "/home/users/.../python-modules/")

# Add path to django project
sys.path.insert(1,"/home/users/.../django-testaus/")

# Switch to the directory of your project. (Optional.)
os.chdir("/home/users/.../django-testaus/")

# Set the DJANGO_SETTINGS_MODULE environment variable.
os.environ['DJANGO_SETTINGS_MODULE'] = "examples.settings"

from django.core.servers.fastcgi import runfastcgi
runfastcgi(method="threaded", daemonize="false")
</pre>

<p>Lisäksi fcgi-tiedostolle täytyy antaa suoritusoikeus, eli esimerkiksi oikeudet 755.</p>

<p>FastCGI pitää ohjelman n. 10 minuuttia käynnissä viimeisen sivunhaun jälkeen,
joten myöhemmät muutokset eivät välttämättä heti päivity. Muutoksien jälkeen
ajettu <em>touch mysite.fcgi</em> auttaa tähän.</p>

<p>Tässä vaiheessa sivut toimivat osoitteessa <em>http://.../mysite.fcgi/</em> (huomioi viimeinen kauttaviiva). Jotta osoitteet toimisivat ilman
.fcgi-tiedoston nimeä, luodaan .htaccess-niminen tiedosto samaan hakemistoon <em>mysite.fcgi</em>:n kanssa ja lisätään siihen seuraavat rivit:</p>

<pre>
RewriteEngine On
RewriteCond %{REQUEST_FILENAME} !-f
RewriteRule ^(.*)$ mysite.fcgi/$1 [QSA,L]
</pre>

<h3>Sivuston testaus</h3>
<p>Testaukseen voi käyttää Djangon esimerkkiohjelmia, joita varten kopioidaan <em>examples</em>-hakemisto projektin juurihakemistoon. Yllä <em>mysite.fcgi</em>:ssä määritelty <em>examples.settings</em> kertoo asetusmoduulin, josta Django osaa ladata esimerkkiohjelmien tiedot.</p>

<h3>Djangon työkaluskriptien käyttö</h3>
<p>Djangon apuskriptejä (kuten <em>django-admin.py</em>) komentoriviltä käytettäessä täytyy asettaa ympäristömuuttuja $PYTHONPATH, jotta järjestelmän oletusversioiden sijaan käytetään kotihakemistoon asennettuja python-moduuleita. Polun voi määrittää komennolla:</p>
<pre>
export PYTHONPATH=~/python-modules
</pre>
<p>Komennon voi myös lisätä komentotulkin käynnistystiedostoon <em>.bash_profile</em>.</p>

</div>
